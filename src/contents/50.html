<p>
  Pietro Aldi, uno dei più importanti artisti maremmani, nacque a Manciano nel
  1852. Se la morte non lo avesse colto prematuramente (a soli 36 anni nel 1888)
  si sarebbe sicuramente inserito tra le più importanti personalità artistiche a
  cavallo tra Ottocento e Novecento. Tra le numerose opere celebre rimane
  L’incontro a Teano, fortunato esempio di iconografia patriottica dipinto per
  il Palazzo Comunale a Siena, in cui si evidenzia il grande interesse per la
  pittura di storia da parte dell’artista. Aldi viaggiò molto ma l’interesse per
  il tema religioso e il legame con la terra d’origine non si spezzò mai. Per i
  Passionisti dell’Argentario, per esempio, dipinse La Madonna col Bambino che
  consegna a San Paolo della Croce il progetto del convento, che offre un vasto
  scorcio della laguna di Orbetello; per la Chiesa di San Nicola a Capalbio una
  grande tela con San Nicola di Bari; per il Duomo di Pitigliano gli Episodi
  della vita di San Gregorio VII. Nella sala comunale di Manciano, che nel 1911
  in virtù di una pubblica sottoscrizione ha eretto all’artista un monumento in
  Piazza Garibaldi, si trova un dipinto giovanile in cui l’interesse storico e
  la scrupolosa ricostruzione degli ambienti si sposano ad uno spiccato amore
  per una figura ribelle molto amata dalla cultura romantica. Si tratta del
  Giuramento di Ghino di Tacco, a dimostrazione del fatto che Pietro Aldi, fin
  dall’inizio della sua carriera, fu molto legato alla storia della sua terra.
</p>
