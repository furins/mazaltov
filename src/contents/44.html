<p>
  Ettore Ximenes (1855-1926) Studiò all'Accademia di Belle Arti di Palermo fino
  al 1871, quando si trasferì a Napoli. Inizialmente, seguì come maestri
  Vincenzo Ragusa, Domenico Morelli, Vincenzo Gemito e Stanislao Lista, ma
  quando si trasferì a Firenze fu influenzato molto dall'arte rinascimentale.
  Dal 1885 al 1894, dopo un viaggio a Parigi, fu direttore dell'Istituto d'Arte
  di Urbino e iniziò a produrre molte opere, tra cui i monumenti a Giuseppe
  Garibaldi per Pesaro e per Milano. Successivamente presentò alla Biennale di
  Venezia un modello di statua bronzea di Giuseppe Zanardelli (oggi esposta al
  tribunale di Brescia). Realizzò anche una statua rappresentante la Legge per
  il re Vittorio Emanuele II e progettò tra il 1913 e il 1920 un grande gruppo
  di monumenti per commemorare Giuseppe Verdi a Parma. Sua è la quadriga bronzea
  che si affaccia sul Tevere risalente al 1907, ma collocata in cima alla Corte
  di cassazione nel 1925. Dal 1911 al 1926 Ximenes lavorò quasi esclusivamente
  su commissione estera. Oggi, molte sue opere sono conservate in varie città,
  tra cui Washington, New York, Rio de Janeiro e Kiev. Collaborò anche con
  Manfredo Manfredi nella realizzazione del Monumento dell'Indipendenza a San
  Paolo. Fu anche illustratore: sue sono le immagini nell'edizione originale de
  <em>Il vino</em> di Edmondo De Amicis e <em>Nei boschi incantati</em> di
  Policarpo Petrocchi.
</p>
