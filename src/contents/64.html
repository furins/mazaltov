<p>
  Alfredo Panzini (1863 – 1939) è uno scrittore italiano. Studia all’Università
  di Bologna, dove assiste alle lezioni di Giosuè Carducci, poi si dedica
  all’insegnamento nelle scuole secondarie. Pubblica il
  <em>Dizionario moderno, supplemento ai dizionari italiani</em> (1905), che per
  la presenza di neologismi e forestierismi dell’italiano assenti in altri
  dizionari, ha un notevole successo. Autore di diversi romanzi (<em
    >La lanterna di Diogene</em
  >, 1907; <em>Santippe</em>, 1914; <em>Io cerco moglie!</em>, 1920;
  <em>Il bacio di Lesbia</em>, 1937), la sua narrativa si impernia sul dissidio
  tra mondo reale e mondo ideale, dove il primo è quello positivista e
  edonistico del suo presente e il secondo è un mondo passato fatto di virtù ed
  eroismo. Alla ricerca di una loro conciliazione, Panzini indugia in
  divagazioni e fantasie, che rappresentano un viaggio sia lirico sia ironico
  nel tempo e nello spazio a metà tra i due. Nell’album, l’autografo è
  posteriore alla celebrazione del matrimonio – risale al 1928 – e recita un
  eloquente “Documentum vanitatis”.
</p>
