<p>
  Augusto Franchetti (1840 - 1905), storico italiano; insegnò prima diritto
  costituzionale e poi storia nel R. Istituto di scienze sociali di Firenze,
  dedicandosi anche alla letteratura (notevoli specialmente le sue traduzioni di
  Aristofane). Scrisse una Storia d'Italia dopo il 1789 (1878), intesa a
  dimostrare che il cosmopolitismo dei principî rivoluzionarî francesi si era in
  Italia trasformato in sentimento nazionale e aspirazione a indipendenza e
  unità. Legò alla Società dantesca italiana la sua cospicua collezione di
  edizioni delle opere dell'Alighieri e di critica dantesca.
</p>
