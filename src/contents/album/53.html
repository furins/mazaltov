<p>
  Edoardo Dalbono (1841 – 1915) è un pittore napoletano. In principio si dedica
  alla pittura di genere storico e religioso, ma diventa noto soprattutto per le
  scene di paesaggi e di marine. Grazie alla sua capacità di coniugare un buon
  disegno, una composizione bilanciata e un colorismo leggero, gode di grande
  fortuna presso i committenti del tardo Ottocento napoletano, nell’epoca in cui
  palazzi e interni aristocratici vengono rinnovati in stile neorinascimentale.
  Nell’album degli sposi è suo un prezioso bozzetto di genere. Sulla strada di
  un paese della campagna vesuviana, si affacciano case e balconi, e un arco
  sovrasta il passeggio. Contadini indaffarati portano chi un sacco chi un bimbo
  sulle spalle e una donna borghese protegge sé e la sua bambina con un
  ombrellino. Ombre dipinte ad acquerello contrastano con un forte sole da
  sinistra, secondo uno studio attento delle forme e delle luci caratteristico
  del pittore.
</p>
