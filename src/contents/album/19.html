<p>
  Emilio Zago (1852 - 1929) Attore teatrale, dopo essere stato in compagnie
  girovaghe di guitti, nel 1876 entra nella formazione teatrale di Angelo Moro
  Lin dove, eccelle in personaggi goldoniani. Rimane con il grande attore
  veneziano fino allo scioglimento compagnia, avvenuto nel 1883, per formarne
  successivamente una propria assieme ad Amalia Borisi e recitando testi di
  Giacinto Gallina, Francesco Augusto Bon, Riccardo Selvatico, ma soprattutto
  dell'amato Carlo Goldoni. Continua poi a rappresentare testi di autori del
  teatro dialettale veneziano anche contemporaneo come le opere di Domenico
  Varagnolo e Arnaldo Boscolo, avendo accanto Dora Baldanello e creando un'altra
  compagnia con Guglielmo Privato per divenire in seguito capocomico. Appare
  sulle scene con costante successo fino agli anni venti - l'ultima sua
  apparizione è nell'opera goldoniana Il bugiardo del 1927 - formando anche una
  brava schiera di giovani attori dialettali (fra questi Carlo Micheluzzi, Livio
  Pavanelli e Cesare Polacco). Sommo interprete goldoniano, sa anticipare i
  tempi rompendo, nelle sue compagnie, lo schema che imponeva ruoli fissi.
  Sposato con Cesira Borghini, era il padre di un 'altro attore del teatro
  veneziano, Giuseppe Zago che recitò con il padre a più riprese.
</p>
