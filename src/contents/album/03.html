<p>
  Anton Giulio Barrili (1836 – 1908) è uno scrittore, volontario garibaldino,
  deputato, professore di Letteratura italiana e rettore dell’Università di
  Genova. Si fa conoscere quando entra nella redazione del
  <em>San Giorgio,</em> quotidiano di Nino Bixio. Tra il 1866 e il 1867 prende
  parte alle spedizioni di Garibaldi e rimane ferito nella battaglia di Mentana.
  In un libro di memorie successivo (<em>Con Garibaldi alle porte di Roma</em>,
  1895) racconta le vicende militari con commozione e con una fedele
  ricostruzione d’ambiente. Nel 1876 viene eletto deputato, ma tre anni dopo si
  dimette. Ottiene la cattedra di Letteratura italiana all’Università di Genova
  e, nel 1903, ne viene eletto rettore. Lo stile di Barrili è agevole e fluido,
  ma viene anche criticato perché “non prende serio interesse alla materia che
  tratta”, come fa notare Benedetto Croce. Alcuni tra i suoi numerosi romanzi
  sono: <em>Capitan Dodero</em> (1865), <em>Il merlo bianco</em> (1879) e
  <em>Il ponte del Paradiso</em> (1904). Dopo una composizione floreale,
  l’autografo dello scrittore è il primo sull’album, datato 30 gennaio 1899, e
  presenta una poesia con il titolo “Van due vele sul mare…”.
</p>
