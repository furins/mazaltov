<p>
  L’album esposto è stato realizzato da Sabatino Lopez, famoso commediografo tra
  Otto e Novecento. L’occasione è il matrimonio di suo fratello Corrado Lopez
  con Ada Sadun, celebrato attorno alla metà di maggio 1899. Rilegato in pelle
  con angoli e borchie d’argento, sigla argentea ad intreccio e dorso bombato
  con incisioni in oro, l’album misura 28,5 cm di larghezza e 20 cm di altezza.
  È una raccolta di autografi e dediche di personaggi in vista dell’ambiente
  culturale e artistico di quel salto del secolo, dove molte firme rappresentano
  artisti di grande fama anche oggi, come Giosuè Carducci, Giovanni Pascoli,
  Giovanni Verga, Giacomo Puccini, e molte altre di grandissima celebrità in
  quegli anni, come Eleonora Duse, Roberto Bracco, le sorelle Gramatica. Gli
  autografi, in numero totale di 65, sono stati scritti per la maggior parte nei
  mesi precedenti al matrimonio, ma si protraggono anche negli anni successivi,
  fino al 1928. Non è l’unico esempio di questo tipo di regalo: la moda a
  raccogliere testi e disegni aveva probabilmente origine nella prima metà
  dell’Ottocento, dove non era limitata ad occasioni nuziali, e poteva essere un
  ricordo d’amicizia. Ma in questo caso, l’album è soprattutto una testimonianza
  di una privilegiata catena di amicizie, che mostra l’ambiente colto italiano
  nella sua forma più esteriore e autoreferenziale.
</p>
<p>
  Sabatino Lopez (1867 – 1951) è un commediografo italiano. Professore delle
  scuole tecniche superiori, negli anni si trasferisce in numerose città
  italiane. A Bologna debutta a teatro con <em>Oriana</em> (1889), ma il suo
  primo successo è la commedia <em>Di notte</em> (1889). Contemporaneamente
  inizia a frequentare grandi attori, quali Cesare Rossi e Tina Di Lorenzo.
  Abituato a frequentare gli ambienti letterari e artistici delle città in cui
  sosta, a Cuneo conosce Giuseppe Giacosa e Edoardo Calandra e a Napoli Matilde
  Serao e Roberto Bracco. Dal 1894 insegna a Catania e stringe una forte
  amicizia con Giovanni Verga e Federico De Roberto. In questi anni la
  produzione aumenta, con notevoli successi quali <em>Il segreto</em> (1892) e
  <em>Ninetta</em> (1895). Nel 1897 si trasferisce a Genova e diventa critico
  teatrale per il <em>Secolo XIX,</em> dove pubblica in appendice il romanzo
  <em>Gli ultimi zingari</em> sulla vita dei comici italiani. Qui ottiene
  grandissimo successo con le opere <em>Bufere</em> (1907) e
  <em>La buona figliuola</em> (1909). Nel 1911 succede a Marco Praga alla
  direzione della Società degli autori, carica che tiene fino al 1919. Nel
  frattempo, ottiene la cattedra di letteratura italiana all’Accademia di Brera.
  Nel 1915 va in scena <em>Mario e Maria,</em> nel quale Emma Gramatica
  interpreta Maria, una donna che una precedente esperienza di insegnante
  d’inglese ha reso mascolina e che quindi diventa Mario per gli amici. Ma
  l’atteggiamento della protagonista è solo temporaneo. Dopo la guerra, Lopez
  viene escluso dalle scene dal nuovo teatro pirandelliano e futurista, ma nel
  1925 torna con la trilogia comica <em>Parodi e C.</em> Nel 1928 la commedia
  <em>La signora Rosa,</em> un brillante ritratto di una donna che gestisce
  un’osteria e del suo corteggiatore, è un trionfo. Di nuovo al centro
  dell’attenzione, è molto attivo nell’ambiente culturale milanese, finché le
  leggi razziali del 1938 lo bandiscono dai palchi e dai giornali perché ebreo.
  Dopo l’armistizio del 1943, si deve rifugiare in Svizzera. Ciò che distingue
  il suo teatro è la raffinatezza dei dialoghi, che puntano l’attenzione sul
  sottinteso, sulle implicazioni taciute della conversazione, dove i temi del
  triangolo borghese, del tradimento e dell’emancipazione femminile sono
  trattati con ironia e con perbenismo moraleggiante.
</p>
<p>
  Una sua dedica apre l’album, nella quale Sabatino Lopez spiega perché ha
  pensato a raccogliere gli autografi degli amici famosi: ha voluto che “alla
  festa delle due case – tra poco una sola – in qualche modo si unissero anche
  molti tra i maggiori rappresentanti dell’arte” e che, dicendo loro a chi erano
  destinati i fogli dell’album, “era un modo come un altro per parlare ancora e
  spesso di voi [gli sposi]”. Inoltre, scrivendo queste “due righe” a mo’ di
  prefazione, come il commediografo scherza nell’album, “è un modo come un altro
  per parlare ancora una volta con voi [con gli sposi].”
</p>
