<p>
  L’album è un dono di Sabatino Lopez, critico letterario e commediografo di
  successo attivo nel periodo tra Otto e Novecento, in occasione del matrimonio
  di suo fratello Corrado con Ada Sadun, celebrato nel maggio del 1899. L’album
  è rilegato in pelle con angoli e borchie d’argento, sigla argentea ad
  intreccio e dorso bombato con incisioni in oro emisura 28,5 cm di larghezza e
  20 cm di altezza. L’oggetto consiste in una raccolta di autografi e dediche di
  personaggi di spicco dell’ambiente culturale e artistico a cavallo tra Otto e
  Novecento come Giosuè Carducci, Giovanni Pascoli, Giovanni Verga, Giacomo
  Puccini, Eleonora Duse, Roberto Bracco e le sorelle Gramatica. Gli autografi,
  in numero totale di 65, sono stati scritti per la maggior parte nei mesi
  precedenti al matrimonio, ma la raccolta continua anche negli anni successivi,
  fino al 1928. Non è l’unico esempio di questo tipo di regalo: la moda di
  raccogliere testi e disegni aveva avuto probabilmente origine nella prima metà
  dell’Ottocento e non era limitata ad occasioni nuziali, ma poteva
  rappresentare anche un ricordo d’amicizia. In questo caso, l’album è
  soprattutto una testimonianza di una privilegiata catena di amicizie; una
  finestra che ci lascia intravedere la vita quotidiana di un ambiente di
  intellettuali che lascerà per sempre il segno nella letteratura italiana.
</p>
