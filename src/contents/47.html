<p>
  Eleonora Duse (1858 – 1924) è la più celebre attrice italiana a cavallo dei
  due secoli. Nata “figlia d’arte”, comincia la sua attività nella compagnia del
  padre. Le fortune della compagnia sono avverse, ma qui Eleonora sviluppa il
  bisogno di uno stile personale, lontano dalla tradizionale retorica
  recitativa. Raggiunge il successo quando recita come prima attrice ne
  <em>La principessa di Baghdad</em> di Alexander Dumas figlio per la compagnia
  di Cesare Rossi. Comincia poi la scalata alla conquista di tutti i palchi
  italiani e poi d’Egitto, d’Europa e degli Stati Uniti, che la elogiano per il
  suo stile potente nello slancio passionale. Nel 1898, l’anno del matrimonio
  Lopez-Sadun, è già cominciata la storia d’amore con Gabriele D’Annunzio, per
  il quale recita in <em>Sogno di un mattino di primavera.</em> Sabatino Lopez,
  grande estimatore delle interpretazioni della Duse, stronca però quest’opera.
  Nell’album è presente l’autografo dell’attrice.
</p>
