<p>
  Cesare De Lollis (1863 - 1928) Figlio del patriota e scrittore Alceste De
  Lollis. Frequentò il liceo a L'Aquila e a Teramo. Fu scolaro a Firenze prima
  di Napoleone Caix, poi di Adolfo Bartoli e di Girolamo Vitelli, che gli
  diedero la solida cultura classica, il gusto della ricerca filosofica, la
  profonda preparazione linguistica, poi di Francesco D'Ovidio e di Ernesto
  Monaci, che lo indirizzarono verso gli studi romanzi, nei quali si perfezionò
  a Parigi con Gaston Paris e Paul Meyer. Insegnò filologia romanza
  nell'Università di Genova e letteratura francese e spagnola a Roma. Occupò
  infine la cattedra di filologia romanza all'Università di Roma, dove successe
  proprio a Ernesto Monaci, suo vecchio professore. Dal 1907 fino alla morte
  diresse la rivista <em>La Cultura</em>, prima con Luigi Ceci, Bruno Migliorini
  e altri, poi, dal 1921 al 1928, da solo. De Lollis fece di tale pubblicazione
  non solo uno strumento di rinnovamento di metodi critici e di apertura verso
  la cultura europea, ma anche il luogo dove si formarono le più vivaci forze
  della giovane critica italiana (come Domenico Petrini, Cesare Pavese, Leone
  Ginzburg, Arrigo Cajumi) alla luce della sua concezione umanistica
  dell'esercizio letterario come impiego etico.
</p>
