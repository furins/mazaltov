<p>
  Sabatino Lopez (1867 – 1951), nato a Livorno e proveniente da una famiglia
  ebraica, è stato un celebre commediografo italiano. Professore delle scuole
  tecniche superiori, negli anni si trasferisce in numerose città italiane. A
  Bologna debutta a teatro con Oriana (1889), ma il suo primo successo è la
  commedia <em>Di notte</em> (1889). Contemporaneamente inizia a frequentare
  grandi attori come Cesare Rossi e Tina Di Lorenzo. Abituato a frequentare gli
  ambienti letterari e artistici delle città in cui sosta, a Cuneo conosce
  Giuseppe Giacosa e Edoardo Calandra e a Napoli Matilde Serao e Roberto Bracco.
  Dal 1894 insegna a Catania e stringe una forte amicizia con Giovanni Verga e
  Federico De Roberto. In questi anni la produzione aumenta, con notevoli
  successi quali <em>Il segreto</em> (1892) e <em>Ninetta</em> (1895). Nel 1897
  si trasferisce a Genova e diventa critico teatrale per il Secolo XIX, dove
  pubblica in appendice il romanzo Gli ultimi zingari sulla vita dei comici
  italiani. Qui ottiene grandissimo successo con le opere <em>Bufere</em> (1907)
  e <em>La buona figliuola</em> (1909). Nel 1911 succede a Marco Praga alla
  direzione della Società degli autori, carica che ricopre fino al 1919. Nel
  frattempo, ottiene la cattedra di letteratura italiana all’Accademia di Brera.
  Nel 1915 va in scena Mario e Maria, nel quale Emma Gramatica interpreta Maria.
  Dopo la guerra, Lopez viene escluso dalle scene dal nuovo teatro pirandelliano
  e futurista, ma nel 1925 torna con la trilogia comica Parodi e C. Nel 1928 la
  commedia <em>La signora Rosa</em>, un brillante ritratto di una donna che
  gestisce un’osteria e del suo corteggiatore, è un trionfo. Di nuovo al centro
  dell’attenzione, è molto attivo nell’ambiente culturale milanese, finché le
  leggi razziali del 1938 lo bandiscono dai palchi e dai giornali perché ebreo.
  Dopo l’armistizio del 1943, si deve rifugiare in Svizzera. Ciò che distingue
  il suo teatro è la raffinatezza dei dialoghi che puntano l’attenzione sul
  sottinteso, sulle implicazioni taciute della conversazione e che trattano i
  temi del triangolo borghese, del tradimento e dell’emancipazione femminile.
</p>
<p>
  Nella sua dedica che apre l’album, Sabatino Lopez spiega perché ha pensato a
  raccogliere gli autografi degli amici famosi: ha voluto che “<em>
    alla festa delle due case – tra poco una sola – in qualche modo si unissero
    anche molti tra i maggiori rappresentanti dell’arte </em
  >” e che, dicendo loro a chi erano destinati i fogli dell’album, “<em>
    era un modo come un altro per parlare ancora e spesso di voi [gli sposi] </em
  >”. Inoltre, scrivendo queste “<em>
    due righe” a mo’ di prefazione, come il commediografo scherza nell’album, “è
    un modo come un altro per parlare ancora una volta con voi [con gli sposi]. </em
  >”
</p>
