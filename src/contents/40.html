<p>
  Davide Calandra (1856 – 1915) scultore, fratello di Edoardo. Nel corso della
  sua carriera gli vengono assegnati molti lavori pubblici in Italia e
  all’estero, come il <em>Garibaldi</em> a Parma o il <em>Mitre</em> a Buenos
  Aires. Ma il suo monumento più famoso è quello ad Amedeo di Savoia a Torino
  (1902). Nonostante cerchi di rinnovare la scultura in nome di un moderno
  simbolismo, le sue opere non si discostano dalla tradizionale scultura
  celebrativa ottocentesca, e presentano qualche dettaglio pittoresco o figure
  alla Rodin. Nell’album inserisce un ritratto in sanguigna di una giovane donna
  con uno sguardo deciso e proiettato in avanti e i capelli sparsi al vento
  vorticoso. Le ciocche inferiori vanno a giocare con la firma e tutto il
  disegno è inscritto nelle linee prestampate del foglio.
</p>
