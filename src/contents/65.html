<p>
  Milly Dandolo (1895 – 1946) è una scrittrice milanese. Già a quattordici anni
  collabora con <em>Il passerotto</em>, un supplemento dedicato alle prove dei
  giovani lettori del <em>Giornalino della domenica,</em> a quel tempo diretto
  da Vamba, l’autore del <em>Giornalino di Gian Burrasca.</em> La sua prima
  raccolta poetica (<em>Poesie</em>, 1913) contiene una prefazione dello
  scrittore. In seguito, la Dandolo si dedica alla narrativa, pubblicando
  diversi romanzi (<em>Tempo di amare</em>, 1929; <em>È caduta una donna</em>,
  1936; <em>Croce e delizia</em>, 1944), novelle e libri per ragazzi. Nelle sue
  opere prevale un pensiero cattolico e conservatore, per cui la donna è un
  soggetto debole e trova salvezza nella rinuncia e nell’introspezione. È
  l’ultima a lasciare l’autografo sull’album del matrimonio, con la data 8
  dicembre 1928. Sotto la firma, le parentesi riportano la frase: “ma io mi
  sento più Milly che Dandolo”.
</p>
