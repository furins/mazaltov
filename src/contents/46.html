<p>
  Cesare Pascarella (1858 – 1971) è un poeta che scrive in dialetto romanesco.
  Si occupa dapprima di pittura ed è tra i membri più significativi del gruppo
  di pittori “XXV della Campagna Romana”. Nel giornale
  <em>Capitan Fracassa</em> pubblica i poemetti
  <em>Er morto de campagna</em> (1881) e <em>La serenata</em> (1882), dove già
  si nota la sua inclinazione ad epicizzare il fatto di cronaca e la cornice
  ambientale. Ma il poeta è reso famoso dall’elogio che Carducci fa al poema
  <em>Villa Gloria</em> (1886), in 25 sonetti, e che celebra l’impresa eroica
  dei fratelli Cairoli, patrioti del Risorgimento. Al 1894 risale
  <em>La scoperta dell’America</em>, un poema in sonetti dove vengono raccontate
  le avventure di Colombo con tale partecipazione che quella storia lontana
  diventa quasi una vicenda presente e personale. Poi, per il resto della vita
  si dedica totalmente alla composizione di <em>Storia nostra,</em> un poema
  sulla storia d’Italia dalla fondazione di Roma all’Unità, che però lascia
  incompiuto. La poesia di Pascarella è grande nel rievocare le situazioni nel
  loro svolgersi e il dialetto è il mezzo dotato di quell’intima vitalità che
  esprime naturalmente la sensibilità del poeta. Una quartina scritta nel 1908
  accompagna il suo autografo nell’album: “Eppure… eppure il mare quann’è
  bello,/ che vidi quell’azzurro der turchino,/ che te ce sdrai lungo lì
  vicino,/ te i’ apre er core com’un portello!”.
</p>
