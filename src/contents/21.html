<p>
  Edoardo Ferravilla (1846 – 1915) è attore e autore di teatro dialettale
  milanese. Dal 1870 fino alla fine del secolo è popolare per i suoi personaggi,
  riuscitissimi tipi del mondo popolano e piccolo borghese che arricchisce con
  eccezionali truccature e invenzioni. Tra i più celebri ci sono il Tecoppa (dal
  milanese Dio te coppa “dio t’accoppi”), el maester Pastizza, el sur Panera, il
  Mazzinelli. Il Gigione, sfiatato e vanaglorioso, entrerà nella lingua comune
  con i suoi derivati: gigioneggiare, gigionata… Sull’album l‘attore applica un
  autoritratto fotografico ovale e lo circonda delle sue creature più
  indovinate, acquerellate a colori.
</p>
